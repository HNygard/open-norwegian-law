{
    "lawId": "LOV-2004-05-07-21",
    "lawName": "Lov om Riksrevisjonen",
    "shortName": "Riksrevisjonsloven",
    "authorityDescription": null,
    "chapters": [
        {
            "name": "Kapittel 1 Riksrevisjonens formål og organisasjon mv.",
            "paragraphs": [
                {
                    "name": "§ 1",
                    "title": "Riksrevisjonens formål",
                    "sections": [
                        "Riksrevisjonen er Stortingets revisjons- og kontrollorgan.",
                        "Riksrevisjonen skal gjennom revisjon, kontroll og veiledning bidra til at statens inntekter blir innbetalt som forutsatt og at statens midler og verdier blir brukt og forvaltet på en økonomisk forsvarlig måte, og i samsvar med Stortingets vedtak og forutsetninger."
                    ]
                },
                {
                    "name": "§ 2",
                    "title": "Riksrevisjonens uavhengighet",
                    "sections": [
                        "Riksrevisjonen skal utføre sine oppgaver uavhengig og selvstendig og bestemmer selv hvordan arbeidet skal innrettes og organiseres."
                    ]
                },
                {
                    "name": "§ 3",
                    "title": "Instruks om Riksrevisjonens virksomhet",
                    "sections": [
                        "Stortinget fastsetter instruks om Riksrevisjonens virksomhet."
                    ]
                },
                {
                    "name": "§ 4",
                    "title": "Riksrevisjonens ledelse",
                    "sections": [
                        "Riksrevisjonen ledes av et kollegium av fem riksrevisorer valgt av Stortinget i medhold av Grunnloven § 75 k. Riksrevisorene og personlige varamedlemmer for disse velges av Stortinget for fire år om gangen med virkning fra 1. januar året etter stortingsvalget. Stortinget velger også leder og nestleder i Kollegiet.",
                        "Lederen i Kollegiet er Riksrevisjonens daglige leder.",
                        "Lederen må ikke uten samtykke fra Stortinget ha eller påta seg stilling eller verv i offentlig eller privat virksomhet, unntatt når det følger av vervet som riksrevisor.",
                        "De øvrige medlemmer av Riksrevisorkollegiet må ikke påta seg oppgaver, oppdrag og verv som kan komme i konflikt med rollen som riksrevisor. Kollegiet avgjør om oppgaven, oppdraget eller vervet er av en slik art."
                    ]
                },
                {
                    "name": "§ 5",
                    "title": "Tilsetting av Riksrevisjonens tjenestemenn",
                    "sections": [
                        "Riksrevisjonens kollegium tilsetter ledere i Riksrevisjonen. Riksrevisjonens øvrige tjenestemenn tilsettes av Riksrevisjonens tilsettingsråd.",
                        "Bestemmelsene i lov 4. mars 1983 nr. 3 om statens tjenestemenn m.m. §§ 2 til 5 om kunngjøring av stillinger, innstillinger og fast og midlertidig tilsetting av tjenestemenn gjelder så langt de passer."
                    ]
                },
                {
                    "name": "§ 6",
                    "title": "Lønn og pensjon",
                    "sections": [
                        "Riksrevisorenes lønn og pensjon fastsettes av Stortinget.",
                        "Tjenestemennenes lønn, pensjon og arbeidsvilkår fastsettes av Riksrevisjonen i henhold til de avtaler og bestemmelser som gjelder for arbeidstakere i statsstilling.",
                        "Lov 18. juli 1958 nr. 2 om offentlige tjenestetvister gjelder for Riksrevisjonen."
                    ]
                },
                {
                    "name": "§ 7",
                    "title": "Saksbehandlingen i tjenestemannssaker",
                    "sections": [
                        "Forvaltningslovens regler gjelder for avgjørelser om tilsetting, oppsigelse, suspensjon, avskjed eller forflytting av tjenestemenn i Riksrevisjonen. Det samme gjelder vedtak om å ilegge en tjenestemann ordensstraff eller tilstå vedkommende pensjon.",
                        "Stortinget kan gi regler som utfyller eller gjør unntak fra forvaltningslovens anvendelse etter første ledd, og fastsette i hvilken utstrekning forskrifter gitt i medhold av forvaltningsloven ikke skal gjelde i slike saker."
                    ]
                },
                {
                    "name": "§ 8",
                    "title": "Riksrevisjonens budsjett og regnskap",
                    "sections": [
                        "Riksrevisjonens budsjettforslag fremmes av Kollegiet direkte overfor Stortinget.",
                        "Riksrevisjonens regnskap fastsettes av Kollegiet og revideres av revisor oppnevnt av Stortinget. Revidert regnskap og revisjonsberetning sendes Stortinget."
                    ]
                }
            ]
        },
        {
            "name": "Kapittel 2 Riksrevisjonens oppgaver mv.",
            "paragraphs": [
                {
                    "name": "§ 9",
                    "title": "Riksrevisjonens oppgaver",
                    "sections": [
                        "Riksrevisjonen skal foreta revisjon av statsregnskapet og alle regnskaper avlagt av statlige virksomheter og andre myndigheter som er regnskapspliktige til staten, herunder forvaltningsbedrifter, forvaltningsorganer med særskilte fullmakter, statlige fond og andre organer eller virksomheter der dette er fastsatt i særlig lov (regnskapsrevisjon).",
                        "Riksrevisjonen skal kontrollere forvaltningen av statens interesser i selskaper m.m. (selskapskontroll).",
                        "Riksrevisjonen skal gjennomføre systematiske undersøkelser av økonomi, produktivitet, måloppnåelse og virkninger ut fra Stortingets vedtak og forutsetninger (forvaltningsrevisjon).",
                        "Riksrevisjonen skal gjennom revisjonen bidra til å forebygge og avdekke misligheter og feil.",
                        "Riksrevisjonen kan veilede forvaltningen for å forebygge framtidige feil og mangler.",
                        "Riksrevisjonen kan påta seg revisjons-, kontroll- eller bistandsoppdrag internasjonalt.",
                        "Stortinget i plenum kan pålegge Riksrevisjonen å sette i gang særlige undersøkelser. Stortinget kan ikke instruere Riksrevisjonen om hvordan eller etter hvilke kriterier revisjons- og kontrollarbeidet skal utføres, jf. § 2."
                    ]
                },
                {
                    "name": "§ 10",
                    "title": "Krav til revisjonsutførelsen",
                    "sections": [
                        "Riksrevisjonen skal være objektiv og nøytral ved utførelsen av sine oppgaver. Revisjonen skal planlegges, gjennomføres og rapporteres slik lov, instruks og god revisjonsskikk i Riksrevisjonen krever.",
                        "Riksrevisjonen kan bruke ekstern bistand til særlige kontroller eller revisjonsoppgaver."
                    ]
                },
                {
                    "name": "§ 11",
                    "title": "Riksrevisjonens rapportering til Stortinget",
                    "sections": [
                        "Riksrevisjonen skal rapportere resultatene av sin revisjon og kontroll til Stortinget.",
                        "Før en sak rapporteres til Stortinget skal Riksrevisjonens bemerkninger forelegges ansvarlig statsråd til uttalelse."
                    ]
                }
            ]
        },
        {
            "name": "Kapittel 3 Riksrevisjonens rett til informasjon mv.",
            "paragraphs": [
                {
                    "name": "§ 12",
                    "title": "Riksrevisjonens rett til å kreve informasjon og innsyn. Rett til å foreta undersøkelser",
                    "sections": [
                        "Riksrevisjonen kan, uten hinder av taushetsplikt, kreve enhver opplysning, redegjørelse eller ethvert dokument og foreta de undersøkelser som den finner nødvendig for å gjennomføre oppgavene.",
                        "Riksrevisjonens rett til informasjon etter første ledd gjelder overfor den politiske ledelse, embets- og tjenestemenn i forvaltningen og andre som virker i forvaltningens tjeneste, og overfor ledelse, tilsatte og revisor i selskaper mv. som er heleid av staten og heleide datterselskaper til slike selskaper. Overlater forvaltningen økonomioppgaver til andre utenfor staten, gjelder Riksrevisjonens rett til aktuell informasjon også direkte overfor disse. Riksrevisjonens rett gjelder også overfor personer som har utført oppgaver som nevnt i første og annet punktum.",
                        "I saker som gjelder kontroll med om tilskudd eller bidrag av statsmidler til offentlige eller private virksomheter nyttes etter forutsetningene, gjelder retten til informasjon etter første ledd også overfor tilskuddsmottaker.",
                        "Riksrevisjonen har samme rett til innsyn og informasjon som forvaltningen kan kreve overfor",
                        "a)andre som er tillagt statlig forvaltningsmyndighet eller oppgaver finansiert med statlige midler, og",
                        "b)private som leverer varer eller tjenester til staten."
                    ]
                },
                {
                    "name": "§ 13",
                    "title": "Deltakelse i generalforsamling mv.",
                    "sections": [
                        "Riksrevisjonen skal varsles og har rett til å være til stede i generalforsamling, foretaksmøte, møte i bedriftsforsamling, representantskap og organ med tilsvarende funksjon i selskaper som i sin helhet eies av staten og i heleide datterselskaper til slike selskaper. Riksrevisjonen har talerett i møtene. Den skal sammen med varsling få oversendt alle relevante saksdokumenter. Riksrevisjonen avgjør i hvilken grad den skal få oversendt saksdokumenter til møter i heleide datterselskaper.",
                        "Riksrevisjonen har rett til å delta i møter som nevnt i første ledd i deleide selskaper sammen med den som representerer de statlige eierinteressene. Varsling om møte og oversending av relevante saksdokumenter avtales med departementet eller med statlig heleid virksomhet som ivaretar statlige interesser."
                    ]
                },
                {
                    "name": "§ 14",
                    "title": "Tilrettelegging av forholdene for revisjon",
                    "sections": [
                        "Virksomheter som er omfattet av Riksrevisjonens revisjon og kontroll, skal legge forholdene til rette slik Riksrevisjonen finner det hensiktsmessig for å foreta de revisjons- og kontrolloppgaver som følger av lov og instruks.",
                        "Riksrevisjonen kan foreta revisjon og kontroll på det stedet hvor regnskap og nødvendig materiale finnes, og Riksrevisjonen skal ha tilgang til de IT-systemer som virksomhetene benytter.",
                        "Informasjon til Riksrevisjonen skal avgis i den form, på det medium og til det tidspunkt Riksrevisjonen bestemmer, og vederlagsfritt tilrettelegges og sendes til Riksrevisjonen."
                    ]
                }
            ]
        },
        {
            "name": "Kapittel 4 Riksrevisjonens saksbehandling mv. Allmennhetens innsynsrett",
            "paragraphs": [
                {
                    "name": "§ 15",
                    "title": "Taushetsplikt",
                    "sections": [
                        "Enhver som utfører tjeneste eller arbeid for Riksrevisjonen, plikter å hindre at andre får adgang eller kjennskap til det han eller hun i forbindelse med tjenesten eller arbeidet får vite om forhold av personlig karakter eller opplysninger om drifts- eller forretningshemmeligheter.",
                        "Taushetsplikten gjelder også etter at vedkommende har avsluttet tjenesten eller arbeidet. Han eller hun kan heller ikke utnytte opplysninger som nevnt i første ledd i egen virksomhet eller i tjeneste eller arbeid for andre.",
                        "For øvrig gjelder bestemmelsene i forvaltningsloven §§ 13 a til 13 f så langt de passer.",
                        "Uten hinder av bestemmelsen i første ledd kan Riksrevisjonens tjenestemenn, etter beslutning av Riksrevisjonens leder, avgi forklaring og legge fram dokumentasjon vedrørende revisjonsoppdrag til politiet når det er åpnet etterforskning i straffesak. Riksrevisjonen kan videre underrette politiet dersom det i forbindelse med revisjonen kommer fram forhold som gir grunn til mistanke om at det er foretatt en straffbar handling. Riksrevisjonen kan også samarbeide med andre offentlige kontrollmyndigheter dersom det er aktuelt. Underretning kan gis selv om revisjonen ikke er avsluttet og uten at forholdet er meddelt revidert virksomhet eller overordnet departement.",
                        "Ved anvendelse av bestemmelsene i tvistemålsloven § 204 nr. 2 og straffeprosessloven § 118 gis samtykke av Riksrevisjonens leder."
                    ]
                },
                {
                    "name": "§ 16",
                    "title": "Riksrevisjonens behandling av sikkerhetsgradert informasjon",
                    "sections": [
                        "Bestemmelsene i sikkerhetsloven gjelder så langt de passer for Riksrevisjonens behandling av sikkerhetsgradert informasjon.",
                        "Stortinget kan gi regler som utfyller eller gjør unntak fra sikkerhetslovens anvendelse på Riksrevisjonen og fastsette i hvilken utstrekning forskrifter gitt i medhold av sikkerhetsloven skal gjelde for Riksrevisjonen."
                    ]
                },
                {
                    "name": "§ 17",
                    "title": "Riksrevisjonens behandling av personopplysninger",
                    "sections": [
                        "Riksrevisjonen kan innhente og behandle alle typer personopplysninger. Opplysningene skal slettes så snart de ikke lenger har kontrollmessig interesse.",
                        "Riksrevisjonens behandling av personopplysninger i revisjons- og kontrollarbeidet er unntatt fra §§ 18, 27, 31 og 33 i personopplysningsloven."
                    ]
                },
                {
                    "name": "§ 18",
                    "title": "Allmennhetens krav på innsyn i Riksrevisjonens dokumenter",
                    "sections": [
                        "Enhver kan hos Riksrevisjonen gjøre seg kjent med det offentlige innholdet av dokumenter i en bestemt sak når dokumentet er kommet inn til eller er sendt fra Riksrevisjonen. Bestemmelsene i offentlighetsloven gjelder tilsvarende, så langt de passer.",
                        "For saksdokumenter som er utarbeidet av eller til Riksrevisjonen i saker som den vurderer å legge fram for Stortinget som ledd i den konstitusjonelle kontroll, skal offentlighet først inntre når saken er mottatt i Stortinget. Riksrevisjonen varsler vedkommende forvaltningsorgan om at saken er av en slik art. Er en slik sak ferdigbehandlet uten at den vil bli oversendt Stortinget, inntrer offentlighet når Riksrevisjonen har varslet vedkommende forvaltningsorgan om at saken er ferdigbehandlet.",
                        "Stortinget kan gi regler som utfyller eller gjør unntak fra offentlighetslovens anvendelse på Riksrevisjonen og fastsette i hvilken utstrekning forskrifter gitt i medhold av offentlighetsloven skal gjelde for Riksrevisjonen."
                    ]
                },
                {
                    "name": "§ 19",
                    "title": "Habilitet",
                    "sections": [
                        "Ingen som utfører tjeneste eller arbeid for Riksrevisjonen kan utføre revisjons- eller kontrolloppdrag dersom vedkommende eller dennes nærstående har en slik tilknytning til revidert eller kontrollert virksomhet, dets ansatte eller tillitsvalgte, eller det for øvrig foreligger slike særegne forhold at dette kan svekke tilliten til vedkommendes uavhengighet eller objektivitet.",
                        "Som nærstående regnes:",
                        "a)ektefelle og person som vedkommende bor sammen med i ekteskapslignende forhold,",
                        "b)slektninger i rett oppstigende eller nedstigende linje og søsken, og deres ektefeller eller personer som de bor sammen med i ekteskapslignende forhold, og",
                        "c)slektninger i rett oppstigende eller nedstigende linje og søsken til en person som nevnt under bokstav a.",
                        "Bestemmelsene i forvaltningsloven §§ 6 til 9 første ledd gjelder for enhver som behandler administrative saker for Riksrevisjonen."
                    ]
                }
            ]
        },
        {
            "name": "Kapittel 5 Ikraftsettings- og overgangsbestemmelser. Oppheving og endring av andre lover",
            "paragraphs": [
                {
                    "name": "§ 20",
                    "title": "Ikraftsettings- og overgangsbestemmelser",
                    "sections": [
                        "Loven trer i kraft 1. juli 2004, med unntak av § 21 nr. 3, 5, 7 og 14 som trer i kraft 1. januar 2005.",
                        "Riksrevisjonens overtakelse av revisjonsansvaret i Den Norske Stats Husbank og Lånekassen, jf. lovendringene i § 21 nr. 3 og 7, skjer med virkning fra og med regnskapsåret 2005. Riksrevisjonen frasier seg revisjonsansvar for stiftelser, jf. lovendringene i § 21 nr. 5 og 14, fra og med regnskapsåret 2005."
                    ]
                },
                {
                    "name": "§ 21",
                    "title": "Oppheving og endringer av andre lover",
                    "sections": [
                        "Når loven trer i kraft, endres andre lover slik:",
                        "1. Lov 8. februar 1918 om statens revisionsvæsen oppheves.",
                        "2. I lov 19. juni 1931 nr. 18 om Aktieselskapet Vinmonopolet foretas følgende endringer:",
                        "§ 12 første og tredje ledd oppheves. Nåværende annet ledd blir eneste ledd.",
                        "§ 14 skal lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i selskapet og heleide datterselskaper etter lov om Riksrevisjonen og instruks fastsatt av Stortinget.",
                        "3. I lov 1. mars 1946 nr. 3 om Den Norske Stats Husbank skal § 8 tredje ledd annet punktum lyde:",
                        "Riksrevisjonen reviderer Husbankens regnskap og forvaltning.",
                        "4. I lov 28. mars 1958 nr. 4 om ansvar og garanti for statens oppkrevere og regnskapsførere m.v. skal § 1 annet ledd lyde:",
                        "Kongen kan nedsette et pådratt erstatningsansvar eller la det falle bort, dersom det finnes rimelig under omsyn til den utviste skyld, skadens størrelse og tilhøva ellers.",
                        "5. I lov 23. mai 1980 nr. 11 om stiftelser oppheves § 11 tiende ledd.",
                        "6. I lov 4. mars 1983 nr. 3 om statens tjenestemenn skal § 6 nr. 1 første punktum lyde:",
                        "Reglene i §§ 2, 3, 4 og 5 gjelder ikke for tjenestemenn tilsatt ved Stortinget eller hos Stortingets ombudsmenn.",
                        "7. I lov 26. april 1985 nr. 21 om utdanningsstøtte til elever og studenter skal § 13 fjerde ledd lyde:",
                        "Departementet fører tilsyn med Lånekassen. Styret sender hvert år innen utgangen av mars måned departementet rapport og regnskap for foregående år. Riksrevisjonen reviderer Lånekassens regnskap og forvaltning.",
                        "8. I lov 24. mai 1985 nr. 28 om Norges Bank og pengevesenet (sentralbankloven) skal § 2 fjerde ledd annet punktum lyde:",
                        "Riksrevisjonen fører kontroll med statsrådens myndighetsutøvelse etter lov 7. mai 2004 nr. 21 om Riksrevisjonen og instruks fastsatt av Stortinget.",
                        "9. I lov 30. august 1991 nr. 71 om statsforetak skal § 45 lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i statsforetak og heleide datterselskaper til slike foretak etter lov 7. mai 2004 nr. 21 om Riksrevisjonen og instruks fastsatt av Stortinget.",
                        "10. I lov 28. juni 1996 nr. 54 om studentsamskipnader skal § 14 annet ledd lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i Studentsamskipnaden og heleide datterselskaper etter lov 7. mai 2004 nr. 21 om Riksrevisjonen og instruks fastsatt av Stortinget.",
                        "11. I lov 9. mai 1997 nr. 26 om Statens investeringsfond for næringsvirksomhet i utviklingsland skal § 20 lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i fondet etter lov 7. mai 2004 nr. 21 om Riksrevisjonen og instruks fastsatt av Stortinget.",
                        "12. I lov 13. juni 1997 nr. 44 om aksjeselskaper skal § 20-6 lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i selskaper der staten eier alle aksjene og heleide datterselskaper til slike selskaper etter lov 7. mai 2004 nr. 21 om Riksrevisjonen og instruks fastsatt av Stortinget.",
                        "13. I lov 13. juni 1997 nr. 45 om allmennaksjeselskaper skal § 20-6 lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i selskaper der staten eier alle aksjene og heleide datterselskaper til slike selskaper etter lov 7. mai 2004 nr. 21 om Riksrevisjonen og instruks fastsatt av Stortinget.",
                        "14. I lov 15. juni 2001 nr. 59 om stiftelser oppheves § 43 fjerde ledd.",
                        "15. I lov 15. juni 2001 nr. 93 om helseforetak m.m. (helseforetaksloven) skal § 45 lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i regionalt helseforetak, helseforetak og heleide datterselskaper til slike foretak etter lov om Riksrevisjonen og instruks fastsatt av Stortinget.",
                        "16. I lov 19. desember 2003 nr. 130 om Innovasjon Norge skal § 36 lyde:",
                        "Riksrevisjonen fører kontroll med forvaltningen av statens interesser og kan foreta undersøkelser mv. i selskapet og heleide datterselskaper etter lov om Riksrevisjonen og instruks fastsatt av Stortinget."
                    ]
                }
            ]
        }
    ]
}
{
    "lawId": "LOV-2005-05-27-31",
    "lawName": "Lov om skogbruk (skogbrukslova)",
    "shortName": "Skogbrukslova",
    "authorityDescription": null,
    "chapters": [
        {
            "name": "Kapittel 1 Innleiande føresegner",
            "paragraphs": [
                {
                    "name": "§ 1",
                    "title": "Formålet med lova",
                    "sections": [
                        "Denne lova har til formål å fremme ei berekraftig forvaltning av skogressursane i landet med sikte på aktiv lokal og nasjonal verdiskaping, og å sikre det biologiske mangfaldet, omsyn til landskapet, friluftslivet og kulturverdiane i skogen."
                    ]
                },
                {
                    "name": "§ 2",
                    "title": "Virkefeltet for lova",
                    "sections": [
                        "Denne lova gjeld for all skog og skogmark. Med skogmark forstår ein i denne lova grunn som er skogproduserande, eller som etter ei samla vurdering er best eigna for skogproduksjon, og som ikkje er nytta til andre formål.",
                        "Lova gjeld sjølv om eit område er verna etter naturvernlova eller i plan etter plan- og bygningslova er lagt ut til andre formål enn landbruk, så sant ikkje anna følgjer av verne- eller planvedtaket eller av forskrifter knytt til vedtaket.",
                        "Lova kan ikkje nyttast i strid med dei rettane reindriftssamane har til trevirke og brensel."
                    ]
                },
                {
                    "name": "§ 3",
                    "title": "Skogbruksstyresmakt",
                    "sections": [
                        "Departementet er øvste skogbruksstyresmakt. Departementet kan overføre mynde til andre forvaltningsorgan. Fylkeslandbruksstyret, fylkesmannen og kommunen har slikt mynde som følgjer av føresegnene i lova, forskrift fastsett av departementet og andre avgjerder om overføring av mynde.",
                        "Dersom saka krev samordning over kommunegrenser, eller viktige nasjonale omsyn tilseier det, kan oppgåver som i eller i medhald av lova er lagt til kommunen behandlast av departementet eller anna skogbruksstyresmakt.",
                        "Fylkesmannen er skogbruksstyresmakt for skog som kommunen eller fylkeskommunen eig."
                    ]
                },
                {
                    "name": "§ 4",
                    "title": "Skogeigaren sitt forvaltaransvar",
                    "sections": [
                        "Skogeigaren skal sjå til at alle tiltak i skogen blir gjennomførte i samsvar med lov og forskrift. Skogeigaren skal ha oversikt over miljøverdiane i eigen skog og ta omsyn til dei ved gjennomføring av alle tiltak i skogen. Slike omsyn kan føre til at nokre tiltak i skogen ikkje kan gjennomførast. Innafor desse rammene står skogeigaren fritt til å forvalte skogen ut frå eigne mål.",
                        "Skogeigaren skal sjå til at dei som gjer arbeid i skogen rettar seg etter lova og forskriftene.",
                        "Departementet kan gi nærare forskrifter om omsyn skogeigaren skal ta i høve til miljøet."
                    ]
                }
            ]
        },
        {
            "name": "Kapittel 2 Skogbrukstiltak",
            "paragraphs": [
                {
                    "name": "§ 5",
                    "title": "Skogregistrering og skogbruksplan",
                    "sections": [
                        "Skogbruksplanlegginga omfattar skogregistreringar som gir oversikt over skog- og miljøressursane på eigedommen og ein plan for forvaltninga av desse.",
                        "Skogregistreringar kan gjennomførast i eit område jamvel om ikkje alle skogeigarane har tinga skogbruksplan. Alle skogeigarar skal ha melding om at registreringa blir gjort. Oversikter over miljøverdiane som kjem fram gjennom skogbruksplanlegginga skal vere offentleg tilgjengelege, jf. lov 9. mai 2003 nr. 31 om rett til miljøinformasjon og deltakelse i offentlige beslutningsprosesser av betydning for miljøet.",
                        "Kommunen kan gi skogeigaren pålegg om gjennomføring av skogregistreringar og utarbeiding av ressursoversikt eller skogbruksplan. Departementet kan gi forskrift om skogregistrering og skogbruksplanlegging med mellom anna krav til innhaldet i planen og reglar om korleis data som blir samla inn skal forvaltast."
                    ]
                },
                {
                    "name": "§ 6",
                    "title": "Forynging og stell av skog",
                    "sections": [
                        "Skogeigaren skal sørgje for tilfredsstillande forynging etter hogst, og sjå til at det er samanheng mellom hogstform og metode for forynging. Nødvendige tiltak for å leggje til rette for forynging skal setjast i gang innan 3 år etter at hogsten er skjedd.",
                        "Fristen for forynging kan utsettes til 5 år der det ut frå klimatiske og lokale forhold er forsvarleg.",
                        "Dersom skogeigaren ikkje rettar seg etter dette, avgjer kommunen om skogeigaren skal påleggjast å setje i verk tiltak for å sikre at arealet blir forynga. Tiltaket må setjast i verk innan ein frist som maksimalt kan vere på 2 år. Blir ikkje tiltaka utførte innan fristen, skal kommunen sørgje for at tiltaka blir utførte for skogeigaren si rekning. Kommunen sine kostnader i denne samanhengen kan krevjast dekt frå middel som er avsett i skogfondet. Kostnadene er tvangsgrunnlag for utlegg.",
                        "Dersom kommunen finn det nødvendig for å hindre store negative effektar på miljøverdiane, under dette ureining av viktige vassførekomstar, kan kommunen nekte skogeigarar å plante i skoglause område, å skifte treslag, å grøfte, gjødsle eller bruke plantevernmiddel. Kommunen kan også setje vilkår i slike høve.",
                        "Departementet kan fastsetje nærare forskrifter om forynging og stell av skog, under dette krav til tilfredsstillande forynging, skifte av treslag, bruk av utanlandske treslag, grøfting i skog, gjødsling av skog, bruk av plantevernmiddel i skog og frø- og planteforsyninga i skogbruket."
                    ]
                },
                {
                    "name": "§ 7",
                    "title": "Vegbygging i skog",
                    "sections": [
                        "Bygging og ombygging av vegar til skogbruksformål kan berre gjennomførast etter løyve frå kommunen.",
                        "Planlegging, bygging og ombygging skal skje på ein måte som tek omsyn til viktige miljøverdiar og som sikrar landbruksfaglege heilskapsløysingar. Det skal leggjast vekt på å oppnå eit rasjonelt vegnett, der det også blir teke omsyn til den nytten vegen kan få for anna næringsverksemd knytt til landbrukseigedommane.",
                        "Departementet kan gi nærare forskrifter om planlegging, godkjenning og bygging av skogsvegar og av andre anlegg og tekniske inngrep knytte til skogbruk."
                    ]
                },
                {
                    "name": "§ 8",
                    "title": "Hogst og måling",
                    "sections": [
                        "Ved hogst skal det takast omsyn til skogen sin framtidige produksjon og forynging samstundes som det blir teke omsyn til miljøverdiane. Det skal sørgjast for at bruk av stigar, løyper og andre ferdselsårer ikkje blir unødig vanskeleggjort for allmenta etter at hogsten er avslutta. Kommunen kan påleggje skogeigar å rette opp køyreskadar eller andre skadar etter tiltak i skogen.",
                        "Om ein hogst blir planlagt eller skjer i strid med denne lova, reduserer eigedommen sitt produksjonsgrunnlag vesentleg, eller kan få uheldige verknader for miljøverdiane, kan kommunen nekte hogsten eller setje vilkår for korleis den skal gjennomførast.",
                        "Når ikkje anna er fastsett av departementet skal kjøpar og seljar sørgje for at alt skogsvirke som blir hogd til foredling, sal eller eksport blir målt. Departementet kan gi nærare forskrifter om registrering og oppgåveplikt i samband med slik måling."
                    ]
                },
                {
                    "name": "§ 9",
                    "title": "Førebyggjande tiltak",
                    "sections": [
                        "Når det er fare for at større skogområde kan bli skadd av insekt- eller soppangrep skal kommunen setje i verk dei førebyggjande tiltak som er nødvendige. Dette kan mellom anna vere pålegg til skogeigarar. Dette gjeld også for skog og tre i område som er utanfor virkefeltet i § 2. Departementet kan fastsetje nærare forskrifter om slike tiltak, og korleis utgiftene skal dekkjast. Kommunen sine kostnader i denne samanhengen er tvangsgrunnlag for utlegg.",
                        "Der beiting av hjortevilt fører til vesentlege skadar på skog som er under forynging, eller der beitinga er ei vesentleg hindring for å overhalde plikta til å forynge skog etter § 6 i denne lova, skal kommunen som viltorgan vurdere om det er behov for å regulere bestanden av hjortevilt slik at beitetrykket blir redusert."
                    ]
                },
                {
                    "name": "§ 10",
                    "title": "Tiltak etter skade på skog",
                    "sections": [
                        "Når skogen er skadd som følgje av uheldig skogbehandling, råte, brann, vindfelling, skred, sjukdom, sopp-, smågnagar-, hjortevilt- eller insektangrep, eller andre forhold som reduserer skogproduksjonen vesentleg, kan kommunen påleggje skogeigaren å setje i verk dei tiltak som er nødvendige for å rette opp skadane. Kommunen skal setje ein frist for slike tiltak. Fristen skal ikkje vere lengre enn 2 år. Blir ikkje tiltaka utførte innan fristen, skal kommunen sørgje for at tiltaka blir utførte for skogeigaren si rekning. Kommunen sine kostnader i denne samanhengen er tvangsgrunnlag for utlegg."
                    ]
                },
                {
                    "name": "§ 11",
                    "title": "Meldeplikt",
                    "sections": [
                        "Når det er nødvendig for å halde kontroll med at lova blir følgt, kan kommunen eller anna skogbruksstyresmakt gjere vedtak om at skogeigarar skal ha plikt til å melde inn planar om hogst og tiltak knytt til forynging og stell av skog. Denne meldeplikta kan gjelde ein eller fleire skogeigarar i heile eller delar av kommunen.",
                        "Meldinga skal vere skriftleg og gi opplysningar om dei planane eigaren har for hogst eller tiltak. Meldinga skal sendast til kommunen seinast 3 veker før hogsten eller tiltaket skal setjast i verk.",
                        "Har kommunen ikkje gitt svar på meldinga innan 3 veker frå den dagen da meldinga kom fram til kommunen, eller gjort vedtak med heimel i §§ 6 tredje ledd, 8 andre ledd eller forskrift i medhald av §§ 4 eller 7, kan det meldte tiltaket setjast i verk i samsvar med dei reglane som gjeld etter lova. Om kommunen treng meir tid for å ta stilling til tiltaket, kan fristen forlengjast med inntil 14 dagar. Tillatelsen gjeld for 10 år."
                    ]
                }
            ]
        },
        {
            "name": "Kapittel 3 Vernskog og område av særleg miljøverdi",
            "paragraphs": [
                {
                    "name": "§ 12",
                    "title": "Vernskog",
                    "sections": [
                        "Fylkeslandbruksstyret kan gi forskrift om at skog skal vere vernskog når skogen tener som vern for annan skog eller gir vern mot naturskadar. Det same gjeld område opp mot fjellet eller ut mot havet der skogen er sårbar og kan bli øydelagt ved feil skogbehandling.",
                        "Forskrifta skal leggje fast grensene for vernskogen og gi reglar for forvaltninga av skogen. Det kan også fastsetjast reglar om meldeplikt.",
                        "Kommunen skal sørgje for at eigarar av vernskog blir gjort kjent med vernskogvedtaket og dei reglane som blir fastsette, og skal kunngjere vedtaket i dei aviser kommunen elles nyttar til kunngjeringar."
                    ]
                },
                {
                    "name": "§ 13",
                    "title": "Skogområde av særleg miljøverdi",
                    "sections": [
                        "Departementet kan ved forskrift leggje strengare restriksjonar på skogbehandlinga i skogområde av særleg miljøverdi knytt til biologisk mangfald, landskap, friluftsliv eller kulturminne enn det lova elles gir heimel for når skogbehandlinga kan føre til vesentleg skade eller ulempe for desse verdiane."
                    ]
                }
            ]
        },
        {
            "name": "Kapittel 4 Skogfond m.m.",
            "paragraphs": [
                {
                    "name": "§ 14",
                    "title": "Innbetaling til skogfond",
                    "sections": [
                        "Skogfond er ei tvungen fondsavsetjing som skal gi skogeigaren eit betre grunnlag for å finansiere tiltak med sikte på ei berekraftig forvaltning av skogressursane.",
                        "Skogeigaren skal setje av middel til skogfondet ved sal, oreigning eller anna overdraging av hogd eller framdrive virke eller av tre på rot, ved skogeigaren sin bruk av virke for vidare sal eller anna overdraging. Plikta gjeld ikkje skogeigaren sin bruk av virke til eige behov i samband med jord- og skogbruksverksemd på eigedommen.",
                        "Fylkesmannen kan frita ein skogeigar frå plikta til å innbetale til skogfond etter første ledd dersom det er urimeleg å krevje slik innbetaling, og skogeigaren kan vise til at det blir utført investeringsarbeid i skogen som minst svarar til den innbetalinga som er pliktig.",
                        "Inneståande skogfondsmiddel følgjer eigedommen ved overdraging til ny eigar, og inneståande middel kan ikkje skiljast frå eigedommen ved pantsetjing, tvangsfullføring eller på annan måte.",
                        "Departementet kan gi forskrifter om ordninga med skogfond, og fastset kor stor fondsavsetjinga skal vere. Avsetjinga skal ikkje vere lågare enn 2 prosent av bruttoverdien av virket.",
                        "Ved manglande innbetaling til skogfondet er krav frå kommunen tvangsgrunnlag for utlegg."
                    ]
                },
                {
                    "name": "§ 15",
                    "title": "Bruk av skogfondet",
                    "sections": [
                        "Skogfondet skal brukast til langsiktige investeringar til fordel for den skogen som virket kjem frå, eller til fordel for annan skog som skogeigaren har i same kommune. Med godkjenning frå kommunen kan middel på skogfondet også førast over til annan skog som skogeigaren har.",
                        "Skogfondet skal i første rekkje brukast til skogkultur, skogbruksplanlegging, skogproduksjon, skogsvegar og tiltak som tek sikte på å sikre viktige miljøverdiar i skogen.",
                        "Departementet kan gi nærare forskrifter om bruken av skogfondet, mellom anna reglar om frigjeving av fondsmiddel dersom det ikkje er behov for investeringar i skogen."
                    ]
                },
                {
                    "name": "§ 16",
                    "title": "Renter av skogfondsmiddel",
                    "sections": [
                        "Skogeigaren har ikkje krav på renter av inneståande middel på skogfond.",
                        "Rentene av skogfondet skal nyttast til administrasjon av skogfondsordninga, og til å dekkje eventuelle tap i samband med innkrevjing av pliktig innbetaling til skogfondet. Renter som ikkje blir brukt til desse formåla, skal brukast til ulike skogbruksformål etter nærare forskrifter fastsett av departementet."
                    ]
                },
                {
                    "name": "§ 17",
                    "title": "Avgift på skogsvirke for å fremme forsking og utvikling i skogbruket",
                    "sections": [
                        "Departementet kan ved forskrift vedta at det skal svarast ei avgift på skogsvirke til å fremme forsking og utvikling i skogbruket og fastsetje nærare reglar om innbetaling, bruk og forvaltning av denne avgifta, og for kor lang periode ho skal krevjast inn."
                    ]
                }
            ]
        },
        {
            "name": "Kapittel 5 Avsluttande føresegner",
            "paragraphs": [
                {
                    "name": "§ 18",
                    "title": "Konkurranseavgrensande verksemd",
                    "sections": [
                        "Departementet kan fastsetje i forskrift at skogeigarane og organisasjonane deira skal ha rett til å samarbeide om produksjon og omsetjing av landbruksprodukt."
                    ]
                },
                {
                    "name": "§ 19",
                    "title": "Tilskot",
                    "sections": [
                        "Departementet kan fastsetje forskrifter om fordeling av og vilkår for utbetaling av tilskot til nærings- og miljøtiltak i skog etter slike rammer som Stortinget gir. Forskriftene kan innehalde reglar om å krevje tilskot tilbake dersom vilkåra for tilskot ikkje er oppfylte."
                    ]
                },
                {
                    "name": "§ 20",
                    "title": "Tilsyn, kontroll og rapportering",
                    "sections": [
                        "Kommunen skal føre tilsyn med at føresegnene i lova blir haldne, og kontrollere at vedtak med heimel i lova blir gjennomførte. Departementet kan gi forskrift om kommunane sin rapportering og resultatkontroll.",
                        "Ved tilsyn har skogbruksstyresmakta rett til tilkomst til skog og utmark, også ved bruk av motorkjøretøy.",
                        "Ved utarbeiding av oversikter over skog- og virkesutviklinga, har skogbruksstyresmakta rett til innsyn i sertifiseringsrapportar og liknande oversikter som blir utarbeidd av skogeigarorganisasjonane eller av organ knytt til desse."
                    ]
                },
                {
                    "name": "§ 21",
                    "title": "Klage",
                    "sections": [
                        "Vedtak kommunen gjer etter denne lova kan påklagast til fylkeslandbruksstyret om ikkje departementet har fastsett at fylkesmannen skal vere klageinstans.",
                        "Departementet eller den departementet har gitt mynde er klageinstans for vedtak gjort av fylkeslandbruksstyret eller fylkesmannen i første instans."
                    ]
                },
                {
                    "name": "§ 22",
                    "title": "Straff",
                    "sections": [
                        "Den som forsettleg eller aktlaust bryt eller medverkar til brot på føresegnene i §§ 6, 7, 8, 11, 12, 13, 14 eller 15, forskrifter gitt med heimel i desse paragrafane eller vedtak i medhald av desse føresegnene eller forskriftene, blir straffa med bøter eller fengsel i inntil eitt år.",
                        "Den som forsettleg eller aktlaust bryt eller medverkar til brot på forskrifter gitt med heimel i §§ 4 tredje ledd eller 17 eller vedtak i medhald av desse forskriftene, blir straffa på same måte.",
                        "Straff etter første og andre ledd kan berre nyttast når brotet er vesentleg."
                    ]
                },
                {
                    "name": "§ 23",
                    "title": "Tvangsmulkt",
                    "sections": [
                        "For å sikre at føresegnene i lova og vedtak fatta med heimel i lova blir gjennomførte, kan kommunen påleggje skogeigaren tvangsmulkt. Tvangsmulkta kan krevjast inn frå den fristen kommunen har sett for retting av forholdet. Tvangsmulkta kan også fastsetjast på førehand. Det kan fastsetjast at tvangsmulkta aukar så lenge det ulovlege forholdet varer ved.",
                        "Tvangsmulkta er tvangsgrunnlag for utlegg."
                    ]
                },
                {
                    "name": "§ 24",
                    "title": "Iverksetjing",
                    "sections": [
                        "Lova tek til å gjelde frå den tid Kongen fastset.",
                        "Frå same tid held desse lovane opp å gjelde:",
                        "a)Lov 9. juni 1939 nr. 17 om husbruksskog.",
                        "b)Lov 9. november 1956 nr. 4 om avgift på skogsvirke til fremme av fellestiltak for skogbruket.",
                        "c)Lov 21. mai 1965 om skogbruk og skogvern."
                    ]
                },
                {
                    "name": "§ 25",
                    "title": "Overgangsreglar",
                    "sections": [
                        "Forskrifter og vedtak med heimel i dei lovane som er nemnde i § 24 andre ledd skal gjelde fram til departementet gjer nye vedtak eller fastset nye forskrifter med heimel i lova her.",
                        "Føresegnene i lov 9. juni 1939 nr. 17 om husbruksskog skal gjelde for Nystaul og Finsbu husbruksskog i Kilen i Telemark fram til eigarane av skogen har vedteke ein annan organisering av drifta av eigedommen."
                    ]
                },
                {
                    "name": "§ 26",
                    "title": "Endringar i andre lover",
                    "sections": [
                        "Frå den tida Kongen fastset blir det gjort slike endringar i anna lovgjeving:",
                        "1. I følgjande lover skal omgrepet «skogoppsyn» endrast til «skogbruksstyresmakt»:",
                        "-lov 28. juni 1974 nr. 58 om odelsretten og åsetesretten § 63,",
                        "-lov 21. desember 1979 nr. 77 om jordskifte o.a. § 93,",
                        "-lov 19. juni 1992 nr. 59 om bygdeallmenninger § 1-6 annet ledd annet punktum.",
                        "2. I følgjande lover skal omgrepet «skogavgift» endrast til «skogfond»:",
                        "-lov 19. juni 1992 nr. 59 om bygdeallmenninger § 1-6 annet ledd annet punktum,",
                        "-lov 19. juni 1992 nr. 60 om skogsdrift m.v. i statsallmenningene § 2-8 annet ledd,",
                        "-lov 26. mars 1999 nr. 14 om skatt av formue og inntekt § 8-2 annet ledd,",
                        "-lov 20. desember 2002 nr. 99 om endringer i lov 26. mars 1999 nr. 14 om skatt av formue og inntekt VI til § 8-2 annet ledd bokstav a.",
                        "3. Tilvisinga til tittelen på gjeldande skogbrukslov endrast til tittelen på den nye lova i følgjande lover:",
                        "-lov 21. desember 1979 nr. 77 om jordskifte o.a. § 93,",
                        "-lov 19. juni 1992 nr. 60 om skogsdrift m.v. i statsallmenningene § 2-8 første ledd,",
                        "-lov 24. november 2000 nr. 82 om vassdrag og grunnvann § 12 fjerde ledd.",
                        "4. I lov 29. november 1968 um særlege råderettar over framand eigedom (servituttlova) skal § 14 første ledd tredje punktum lyde:",
                        "For skoglaus mark gjeld dette likevel berre så langt marka er rekna for skogmark etter skogbrukslova § 2.",
                        "5. I lov 19. juni 1992 nr. 59 om bygdeallmenninger skal § 5-3 første ledd annet punktum lyde:",
                        "Avgiften skal dekke skogfond etter skogbrukslova kapittel 4, samt allmenningsstyrets utgifter i forbindelse med utvisningen og til nødvendig skogkultur for så vidt det ikke dekkes av skogfondmidler og offentlige tilskudd.",
                        "6. I lov 19. juni 1992 nr. 60 om skogsdrift m.v. i statsallmenningene skal § 2-8 første ledd lyde:",
                        "Når virkesretten utøves ved utvisning etter § 2-7, skal skogfond etter skogbrukslova kapittel 4 innbetales til Statens skogforvaltning eller til allmenningsstyret innen en frist som fastsettes i forbindelse med at den virkesberettigede underrettes om tildelingen.",
                        "7. I lov 24. november 2000 nr. 82 om vassdrag og grunnvann skal § 20 første ledd bokstav e lyde:",
                        "e)er godkjent med hjemmel i forskrift etter skogbrukslova § 7 eller jordlova § 11.",
                        "8. I lov 28. juni 1974 nr. 58 om odelsretten og åsetesretten skal omgrepet «fylkeslandbruksstyret» endrast til «landbruksmyndigheita», i § 16 fjerde ledd annet punktum, § 24 første punktum, § 31 annet ledd og § 54 første ledd."
                    ]
                }
            ]
        }
    ]
}